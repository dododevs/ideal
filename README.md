## IDEAL: contatti senza contatto
### Cos'è
IDEAL è un'app che consente lo scambio rapido e personalizzato di informazioni di contatto tra due dispositivi mobili. Si pone come obiettivo l'immediatezza nello scambiarsi contatti e un modo semplice e intuitivo per memorizzarli e organizzarli.

Sfrutta la tecnologia **NFC**, integrata in tutti i dispositivi di (neanche troppo) recente produzione, per trasferire un pacchetto di dati in modo quasi immediato, senza bisogno di stabilire preventivamente una connessione, scannerizzare, inquadrare o riferirsi a codici o link. Non è necessario che i dispositivi siano connessi ad Internet. Gli unici prerequisiti sono dunque che i dispositivi coinvolti siano dotati di tecnologia NFC (e che sia abilitata) e la **vicinanza fisica** degli stessi.

La app permette di **personalizzare** le informazioni scambiate, in modo che l'utente possa decidere quali dettagli trasmettere. Questo rende IDEAL utilizzabile in una moltitudine di scenari, come per esempio:
- in campo **professionale**, rende possibile creare e scambiare **biglietti da visita dinamici**, che contengano non solo dati aziendali e informazioni di contatto personali (numero di telefono, indirizzo email, profili social o su piattaforme di comunicazione come Microsoft Teams, Google Meet, Zoom...), ma anche contenuti ad-hoc come promemoria per eventi, inviti a online meeting o indicazioni per luoghi;
- in campo di **svago e tempo libero**, rende facile scambiare contatti personali con possibilità di aggiungere note personali o immagini correlate

Data la versitilità della tecnologia utilizzata, vi sono notevoli possibilità di espansione dei casi d'uso dell'app.

<br/>

### Come
Le funzionalità principali, a livello concettuale, sono le seguenti.

##### Creazione di "pacchetti di informazioni"
L'utente può inserire le informazioni che intende condividere tramite l'app; è possibile creare più pacchetti o "profili" in modo da poter scegliere rapidamente quale trasmettere. L'inserimento dei dati è guidato e automatizzato in base alle informazioni di cui il dispositivo dispone (per esempio numero di telefono attualmente in uso e caselle di mail configurate). È possibile importare contatti dalle applicazioni supportate in modo che vengano correttamente riconosciuti dal dispositivo ricevente (per esempio profilo su Microsoft Teams).

##### Trasmissione
Prima dell'effettiva trasmissione ad un altro dispositivo è possibile selezionare un pacchetto (se ne è stato creato più di uno) ed è necessario confermare l'azione attraverso autenticazione di sistema, biometrica se disponibile (riconoscimento facciale o con impronta digitale). A trasmissione iniziata, quando un dispositivo (che sarà il *ricevente*) viene avvicinato sufficientemente, le informazioni vengono trasferite. Il dispositivo ricevente reagirà **come ad un tag/tessera NFC fisico**, aprendo un'app adatta a gestire le informazioni ricevute o chiedendo all'utente di scegliere l'azione da intraprendere. Se l'app IDEAL è installata anche sul dispositivo ricevente, sarà possibile gestire le informazioni ricevute attraverso di essa: visualizzarle, selezionarle e scegliere se importarle nella rubrica dell'app stessa o se inoltrarle al sistema.

<br/>

Tutte le operazioni sono pensate per svolgersi nel modo più **intuitivo** possibile, in modo da richiedere la **minima formazione** dell'utente finale,  qualunque sia il ruolo da esso assunto nell'ambito dell'utilizzo dell'app. Didascalie esaustive e animazioni ad-hoc puntano a rendere autoesplicative le funzioni dell'app e ad emularne lo svolgimento "reale" o "tradizionale", come ad esempio lo scambio e la ricezione di un biglietto da visita.

Se da una parte si vuole incentivare l'utilizzo dell'app, ad esempio per tenere traccia dei contatti ricevuti e per organizzarli, dall'altra si vuole creare un'esperienza il più possibile **trasparente**, in modo che l'app stessa assuma un ruolo **marginale** e l'utente si concentri sul suo impiego pratico, nel modo che preferisce e con gli strumenti a cui è abituato.

<br/>

### Perché
I vantaggi dell'utilizzo di IDEAL sono particolarmente evidenti quando confrontata con le soluzioni attualmente diffuse, ad esempio in campo business:
- i biglietti da visita tradizionali sono tangibili e immediati nella fruizione, ma prevedono costi e risorse di realizzazione (anche in caso di modifiche), permettono di inserire poche e semplici informazioni e sono proni ad essere conservati e conseguentemente dimenticati da chi li riceve;
- i biglietti da visita sottoforma di carta/tessera/tag NFC sono una rivisitazione tecnologica dei primi, consentono di trasferire più informazioni e in modo più rapido basandosi sullo stesso principio su cui funziona IDEAL, ma richiedono anch'essi costi di realizzazione che aumentano sulla base delle informazioni che vi si vuole salvare o sul numero di utilizzi che se ne fa; non consentono inoltre di cambiarne dinamicamente il contenuto e non hanno un'app a supportarli;

IDEAL si configura dunque non solo come un'estensione degli esistenti biglietti da visita "smart", ma vuole creare un vero e proprio ambiente in cui è facile condividere informazioni scegliendo cosa condividere, per rimanere in contatto con gli altri e migliorare la propria presenza in campo digitale e non, nella sfera professionale e non. 

Si può descrivere brevemente la missione di IDEAL come *smart*, *personale*, *su misura*, *immediato*. È un'app, ma è anche un ecosistema, un ambiente, una rete di contatti, un social network, fatto però per agevolare il mantenimento di contatti e relazioni nel *mondo reale*, nella *vita di tutti i giorni*.

Per descriverlo ancora più in breve, con uno slogan:

> IDEAL: *contatti, senza contatto*

reso in inglese:

> IDEAL: *contactless contacts*
